Geachte mevrouw Dekkers,
Naar aanleiding van uw brief van 26 juni j.1. laat ik u weten, dat ik aan de hand van de informatie uit de
afscheidsbrief welke in uw bezit is, heb onderzocht of er in de collecties van het Nederlands Instituut voor
Oorlogsdocumentatie meer gegevens omtrent de afzender aanwezig is.
De brief is geschreven door Wilhelmus Fredericus Burger (geb. 28-9-1918 te Amsterdam). Op 1
september 1941 werd hij gearresteerd wegens verschillende verzetsactiviteiten, die hij onder andere met
zijn vriend Ludovicus (“Loek”) Verstijden uitvoerde. Op 22 april 1942 werd door het Feldgericht des
kommandierenden Generals und Befehlhabers im Luftgau Holland uitspraak gedaan in het zogenaamde
’Proces van Maastricht' tegen 34 verzetslieden. De 24 ter dood veroordeelde personen, waaronder Wim
Burger, zijn hierna overgebracht naar Sachsenhausen, waar zij op 11 mei 1942 zijn gefusilleerd. Voor
meer gegevens verwijs ik u naar de bijlagen, een In Memoriam uit het blad De Zwerver (1949) en een na
de oorlog door zijn moeder ingevuld opgaveformulier voor de Erelijst van Gevallenen.
Over Wim Burger en het bovengenoemd proces is in 1995 een publicatie verschenen:
Verzetspioniers : Wim Burger en Loek Verstrijden, vrienden tot in de dood, door G. Poorter. - Deventer:
Tarcisius, 1995.
In dit boek wordt ingegaan op het proces, de aanleiding, de betrokken personen en de uiteindelijke
terechtstelling. Voor inzage kunt u terecht in onze studiezaal.
Het NIOD bezit een grote collectie afscheidsbrieven van terdoodveroordeelden. Veel van deze brieven
hebben wij dubbel, met andere woorden: zij werden tijdens de bezetting gekopieerd (getypt of
overgeschreven). Het was niet ongebruikelijk dat tijdens (en soms ook na) de bezetting afscheidsbrieven
van terdoodveroordeelden werden vermenigvuldigd, meestal vanwege de ontroerende inhoud en de
emotionele betekenis van zo’n brief. Deze gekopieerde brieven werden vervolgens illegaal verder
verspreid. Ik vermoed dat dit destijds ook gebeurd is met de in uw bezit zijnde brief. Het zal dan ook niet
de originele brief zijn. De tekst van de brief, alsmede die van Loek Verstrijden, is overigens integraal in
genoemd boek afgedrukt. Het NIOD bezit niet (een afschrift van) de afscheidsbrief van Wim Burger.
Ik vertrouw erop u hiermee van dienst te zijn geweest.
