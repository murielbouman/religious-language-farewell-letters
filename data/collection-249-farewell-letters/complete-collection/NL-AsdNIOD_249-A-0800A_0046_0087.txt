Frits was hoogstwaarschijnlijk de Rijksduitser Friedrich Wilhelm Schäfer, geboren op 16 februari 1909
in Düren, gefusilleerd op 7 maart 1944 op de Waalsdorpervlakte. Hetgeen over Schäfer bekend is,
komt overeen met de schaarse gegevens in de afscheidsbrief.
De rooms-katholieke Schäfer was tijdens de oorlog woonachtig in Rotterdam, Oldenbarneveldstraat
134. Zijn biologische vader overleed vrij snel na zijn geboorte. Zijn moeder, Maria Schäfer-Lill,
hertrouwde met de Duitser Ernst Stracke. Op zevenjarige leeftijd verhuisde hij met zijn moeder en
stiefvader naar Nederland. Hij ging daar naar de Nederlandse volksschool. Uit het tweede huwelijk
van zijn moeder zijn nog drie kinderen geboren, twee meisjes en een jongen. Schäfer had dus twee
halfzusjes en een halfbroer.
Op 10 of 11 februari 1944 is Friedrich Schäfer in Rotterdam gearresteerd. Op 3 maart 1944 is hij door
het Duitse Obergericht in Den Haag ter dood veroordeeld wegens het verspreiden van verboden
radioberichten en wapenbezit. Op 7 maart 1944, om circa 6.30 uur, is hem in de gevangenis van
Scheveningen medegedeeld dat hij nog diezelfde ochtend zou worden geëxecuteerd. Zijn laatste
wens was om een brief te schrijven, hetgeen hem werd toegestaan. Om 8.32 uur is hij durch
Erschiessen' om het leven gebracht
Het strafdossier van Friedrich Wilhelm Schäfer is in de studiezaal van het NIOD in te zien. De
opvraaggegevens zijn: toegangsnummer 020, inventarisnummer 6288. Tevens hebben wij een
soortgelijk dossier op naam van Reinier Werson: toegangsnummer 214, inventarisnummer 1452.
