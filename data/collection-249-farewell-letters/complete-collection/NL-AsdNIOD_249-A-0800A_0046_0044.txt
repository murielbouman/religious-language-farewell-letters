Lieve Vader, Moeder,
Jo, Ab, Cor,
Gerard en
Han, alle verdere familieleden en aan de gehele
Christenheid.
Vanmiddag is over mij het doodvonnis uitgesproken, dat binnen 14
dagen door de kogel voltrokken zal worden.
Ik ben nu 4 dagen in het Concentratiekamp Saksenhausen bij Berlin¬
Oranienburg. Ik ben gearresteerd worden omdat ik geweigerd heb de
bevelen van Himmler op te volgen, dat luidde:
"stopzetting van alle geestelijke arbeid"
Naast mij zit Ds Niemöller die deze brief zal proberen naar Holland
te sturen als straks alles achter de rug is
Ik heb mijn werk met liefde gedaan en ik heb God gebeden of Hij het
Werk wil zegenen.
Lieve Ouders, denk niet dat er haat in mijn hart is
Veel en erg hebben ze me geslagen, doch laten we God bidden zodat Hij
het hun vergeeft.
Ik ga sterven in de overtuiging dat dit offer gebracht wordt voor de
gehele Christenheid en ter eere ven God
Moge ook zij die in Holland ondergedoken zijn en schelden op een
ieder die Duitser is, inzien dat het volk onschuldig is
Zij lijden veel erger als ik nu. Ik ga straks heen, god wil dit en zo
is het goed.
Al mag ik het dan niet meer beleven, toch bid ik God en ik hoop van U
dat gij hetzelfde doet, of Hij de wereld een voorspoedige Vrede zal
schenken en niet alleen een vrede onder de volkeren, doch vrede in de
harten der mensen.
Haat ken ik niet, doch medelijden voor de gehele wereld die zo is
afgezakt van Gods geboden, door inplaats van elkander lief te hebben
en hun vijanden te eten en te drinken te geven, elkaar haten, vaak
uit het diepst van hun hart.
Ik denk op het ogenblik aan het mooie Gezang 300
Wat de toekomst brenge moge
Mij geleidt de Heren hand
moedig sla ik dus de ogen
naar het onbekende land.
Leer mij volgen zonder vragen
Vader, wat gij doet is goed
Leer mij slechts het heden dragen
Met een rustig kalmen moed.
Met dit vers wil ik sterven. God geve mij de kracht daartoe en hij
bekwame mij om bereid te zijn voor de groote tocht naar het
Vaderland.
Lieve Ouders, laat dit dan mijn afscheid zijn, een afscheid voor kort
want we zien elkaar straks weer in het Vaderhuis.
Ik dank U uit de grond van mijn hart wat U voor mij hebt gedaan, voor
mijn opvoeding, voor alles!
Ik dank ook God dat hij mij deze weg laat gaan.
God zeegne U en de Uwen.
Hoop op God, sla het oog naar boven.
Volhard in het gebed, want alleen met Christus komen we voorwaarts
Eerst het kruis en dan de kroon.
Vaarwel lieve Vader en Moeder.
Tot ziens. Uw dankbare zoon in dienst des Heren.
frans 9/12/44
