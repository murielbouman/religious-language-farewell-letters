Afscheidsbrief van Hendrik Drogt, geboren 10-2-1920 te Dedemsvaart,
KP-er, gefusilleerd 14 April 1944 op de Waalsdorpschevlakte.
ed M.
Lieve Vader, Aoeder, j√ºllemn, rits en Betsie.
Lieve allemaal, ik moet jullie het ergste berichten, ik ben vandaag
veroordeeld tot de doodstraf en mijn vrienden ook. Het is erg dat we
zoo afscheid moeten nemen van alles wat je lief is, maar gelukkig
heeft de goede God me laten voorbereiden voor dit alles. loch heb ik
altijd nog hoop gehad dat ik nog weer eens in jullie midden mocht zijn,
maar God heeft het anders gewild. We houden ons vaak vast aan het aardsche
maar wat is dit leven tenslotte bij het eeuwige leven. Dan pas zal het
voor ons beginnen. Ik hoop zoo lieve ouders dat ook jullie er in kunnen
berusten. Dat we eens allen te samen elkaar boven weer zullen zien bij
Jezus, die voor ons is gestorven, begraven en wederopgestaan.
Dat is het Leven. Ouders ik ben vaak stug en geslote n tegen jullie
geweest, omdat ik iets zocht wat ik niet kon vinden, n.1. de rust van
mijn hart. Maar toch had ik jullie za echt en diep lief, alhoewel ik
het niet altijd heb laten blijken. Ik had veel verkeerde dingen in me,
ik had dezelfde natuur als Opa. Dat is me hier duidelijk geworden,
maar God heeft me zo veranderd.
Ik hoop dat ze bij Laning nog eens zullen vertellen wat ik met hen
besproken heb, maar ik had Winny zoo opracht en rein lief, dat ik
niet anders kon. Ik hoop dat jullie Frits weer terug mogen krijgen.
En dat jullie ook uit het gelbof mogen leven, dan zijn ook jullie een
bloeiende rank van zijnen wijnstok. Ik kan nog veel meer schrijven
maar ik eindig maar. Jullie weten hoe het met mijn geloof is en dat is
het voornaamste. De laatste uren mogen wij bij elkaar zijn met onze
oude vrienden om elkaar te sterken.
Lieve ouders, broers en zusje, ik groet U met liefde als Uw zoon,
Uw kind, waar jullie altijd het beste mee voor gehad hebben. Eens
hopen we elkaar weer terug te zien, in Eeuwigheid bij God.
Groet ook de buren en kennissen.
Mijn lieve Winny,
Meisje, het is zover, ik moet scheiden van deze aarde, van jou die
ik zo innig liefhad. Ik hoop dat God mij ook sterkte geeft, zooals
Hij mij gesterkt heeft. Winny, probeer mij te vergeten omdat je
nog zoo jong bent. Doch denk zoo af en toe nog eens aan mij. Leg eens
bloemen op het graf van de onbekenden soldaat.
Breek de verhouding met mijn ouders niet, steun ze Winny en ook je
lieve ouders. Wij hebben elkaar niet mogen hebben.
Wees sterk meisje. Eens hoop ik jou weer Boven te zien. Jij hebt nu
ook het rechte gevonden, anders misschien niet. Winny ik kan niet meer
schrijven. Ga je leven verder met God.
Wees gegroet, lieve Winny, met liefde van
Henk.
Groet ook je ouders, broers en zusjes en al mijn vrienden en kennissen.
