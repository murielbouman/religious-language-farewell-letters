DYON, 17 Febr. 1942
Lieve vader,
Het valt me zeer moeilijk om u deze brief te schrijven, maar ik moet u medeelen,
dat het Krijgsgerecht over ons een zeer zware straf heeft uitgesproken. Leest u
dit eerst alleen en licht daarna moeder voorzichtig in.
Toen ik u de vorige brief schreef, op 14 Febr., wisten we al dat we op 13
Febr. voor het gerecht ter dood veroordeeld waren, maar ik heb het u niet
kunnen schrijven, omdat ik u ook niet die tijd van spanning door wilde laten
maken. Er was n. 1. een genadeverzoek voor mij gestuurd naar Parijs en we meenden
dan ook een goede kans te hebben, omdat onze zaak tenslotte geen misdaad was,
maar een poging die voortvloeide uit ons plichtsbesef als militair tegenover
ons vaderland. Ik zeg niet een tijd van angst want dit is het gelukkig niet
geweest, omdat ik veel heb kunnen bidden en omdat God me het vaste geloof
heeft geschonken, dat als het doodvonnis mocht komen, dat ik dan mocht hopen
op de zoendood van Christus en zoodoende op de Hemelsche heerlijkheid.
Het is me ook een groote troost om te weten, dat u dat geloof ook bezit,
zoodat u dit ook zult kunnen overgeven in de hand Gods. We mogen toch weten
dat God tenslotte alle dingen, ook alle menschen-handelingen en menschen¬
besluiten stuurt en als we ons dan vertrouwend aan Hem kunnen overgeven, dan
is toch alles, wat er ook gebeurt, goed voor ons. Ik weet wel, menschen kunnen
hier niet toe doen, maar toch dank ik u, dat u mij hebt opgevoed in het geloof,
wat God mij zoo zeker heeft geschonken en waaruit ik nu voldoende kracht putten
kan, om rustig en in de zekerheid dat God mij op zal nemen in zijn heerlijkheid,
de dood tegemoet te zien. Straks om vijf uur zal het gebeuren, en dat is niet
erg. Het is tenslotte één moment en daarna zal ik bij God en bij Jezus in den
Hemel zijn! Nooit meer verdriet of moeite te hebben, niets meer mee te maken
van al die ontzettende narigheden en al het verdriet dezer aarde, die overgang
is toch niet erg? Integendeel, het kan in Gods kracht heerlijk zijn! God heeft
ons dit alles geopenbaard in zijn woord en daaruit mogen wij weten dat Hij ons
niet zal verlaten als wij Hem daarom bidden. Ik voel Gods nabijheid deze dagen
zoo sterk en ben volledig bereid om te sterven. Troost u zich daarmee. Ik weet
wel, het is erg en wij zijn nog zoo jong, maar God weet dat onze zaak recht-
vaardig was en Hij is de Rechter, die oordeelen zal. Ik vind het voor u veel
erger als voor mijzelf, want ik weet dat ik bij God in de Hemel zal zijn. Bidt
God om die zekerheid te mogen hebben. Ik heb God al min zonden beleden en ben
volkomen rustig geworden. Hij sta mij bij. Hij kan en wil en zal in nood, zelfs bij
het naderen van den dood, volkomen uitkomst geven. Treur dus niet en weest
vertrouwend op God en bidt Hem om kracht. Het spijt mij erg dat ik geen afscheid
heb genomen, maar tenslotte zal er een weerzien zijn, dat veel gelukkiger is.
Laten we daarom bidden. Moeder, lieve, lieve moeder laat mij u omhelzen, ver¬
geef me alles wat ik gedaan mocht hebben. Huil niet, lieveling, maar wees
moedig, u hebt nog veel kinderen, anders dan Mevr. Joekes. Ik weet dat ik u
allen zal weerzien. Een laatste innige kus van uw zoon Leen. Vader vergeef ook
mij. Weest sterk in het geloof, dat ik weet dat u ook bent, evenals moeder.
Treur niet, maar dank God voor zijn genade over mij, dat Hij mij de zekerheid
geeft naar den Hemel te gaan. Zeg niet: „Omdat jij weg bent is de vrede voor
ons geen feest meer”, want tenslotte ben ik voor het vaderland gestorven, zoo¬
als zoo velen doen in dezen tijd. Het is voor mij heusch veel beter en geluk¬
kiger zoo. Geef me een stevige hand. Gode bevolend in alles. Een laatste groet
met dank voor alles van uw zoon Leen.
Mart, Lien, El, Truus, jullie allemaal gegroet, weest sterk en bidt God om
kracht. Gelooft in Hem en Hij zal alles goed maken. Weest goed voor vader en
vooral voor moeder. Dikke zoenen van jullie broer Leen. Wil alle broers en
zusjes groeten, ze zullen het allen nog niet zo goed begrijpen, maar leer ze
ook dat geloof. Groet allen, vooral oom Jan en tante Lien, m’n hartelijke dank
voor alles wat ze voor mij gedaan hebben, ock groeten en dank van de anderen.
Wi zijn moedig, weest dat ook. Tenslotte nogmaals, treurt niet te erg, alles
is goed. De Heere is met mij, wat zoude ik vreezen? Zij kunnen alléén het
lichaam dooden, maar de geest is in Gods hand. Die troost is toch voldoende.
Als m'n stoffelijk overschot naar Holland komt, leg het dan maar bij de fam.
Ik ga heen. Tot weerziens in het Vaderhuis. Dat geve God. Hij zegene u allen,
Leen.
Heb geen haat. Ik sterf zonder haat. God bestuurt alles.
Ll leor t
Afschrift van de brief van Leendert van Leeuwen, (Sassenheim, gewezen Adelborst, geschreven een uur voor zijn terechtstelling.
Brief is gecensureerd door de Duitsche Censuur.
