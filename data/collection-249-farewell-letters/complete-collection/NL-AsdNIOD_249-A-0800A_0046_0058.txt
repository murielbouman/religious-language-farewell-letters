Kriegswehrmachtgefangnis Utrecht
Utrecht 24-9-1943
Liefste Elsje en Mathij
Vader en moeder broers en zusters.
Heden morgen om 7 uur wordt het vonnis voltrokken en er rest mij nog een paar uur om een brief te
schijven. Ja liefste het is treurig dat ik zelfs niet in de gelegenheid ben gesteld om afscheid van jou te
namen en dat is direct een schandaal maar ja je kunt dat van hun verwachten. Liefste zul je goed
voor Mathij zorgen en vertel hem van zijn vader die zo gek met hem was en zo graag hem had zien
opgroeien tot een flinke jongen. Mijn grootste zorg is voor jullie beiden ik hoop dat het jullie in je
verdere leven zo goed mag gaan als het mogelijk is, ook mijn gansche familie wens ik het allerbeste
en groet hen voor de laatste maal. Groet ook al mijn vrienden, bedank allen die iets voor ons hebben
gedaan. Ja liefste om jou te danken voor al het liefs dat ik van je heb ondervonden is met woorden
niet mogelijk maar ik heb dat altijd erg op prijs gesteld. Ga met opgeheven hoofd verder door het
leven met hulp van je zoon waarin ik toch verder door leef. Je arme Harry vind het ergste voor jullie
beiden. Treur niet te lang om mij want het leven eist toch zijn rechten. Denk af en toe nog eens aan
mij.
Wij zijn hier met 6 man bij elkaar. Leve Nederland wordt een groot en vrij land en vergeet ons niet:
Gerrit, Jan, Bennie en ik Harry. Ik weet werkelijk niet wat dat ik nog moet schrijven zal, ik weet zovee
maar het valt niet mee. Ik ben zeer rustig en kalm en hoop te sterven zoals ik geleefd heb en denk
zeker dat me dat ook lukken zal ook de andere jongens zijn zo.
Elsje als je het verzekeringsgeld uitbetaald krijgt gebruik dat voor de studie van Mathij te betalen als
het tenminste mogelijk is ! Ik hoop dat je met plezier aan mij zult denken want ik geloof wel dat wij
een prettig leven hebben gehad al was het erg kort. Doe mijn broer Louis mijn allerhartelijkste
groeten en zeg hem dat hij zijn kleine neefje niet vergeet. Verder heb ik niets te regelen wat er zo
nog is dat maak jij wel in orde he?
Lieve vrouw in gedachte neem ik afscheid van jou en van Mathij.
Met heel veel zoenen voor jullie beide veel groeten aan : vader, jou vader en moeder, mijn broer en
zusters zwagers en schoonzusters vrienden en kennissen. Nogmaals bedankt voor alles, nog veel liefs
voor jullie allen bijzonder voor jou en Mathij. Mathij wordt een grote jongen draag de naam van je
vader met ere en zorg dat je een grote steun zult zijn voor je moeder veel zoenen veel geluk op je
verdere levensweg nog wenst je jullie zo zeer liefhebbende man en vader.
Harry van Genugten. 24-9-1943
