Amersfoort 24 Nov. 1944 .
Geachte Mevrouw
Zooals ik U en mijn beide zonen beloofde zou ik ook
voor uw man en onzen vriend gaan werken voor zijn invrijheidsstelling
Thans kan ik U de mededeeling doen, dat ik geloof er waarschijn
lijk in geslaagd te zijn, dat uw man binnenkort in vrijheid zal worden
gesteld. U moet dan weten, dat ik reuzen op het gemoed van dien
Hauptmann heb gewerkt. Ik vertelde hem, dat zijn vrouw steeds maar
huilde en verschrikkelijk vermagerende. ,,Ja" zei hij, die man is ook
niet zoo jong meer. Nu goed zei hij, ik ga naar den commandant
en bevordert de invrijheidstelling van Hendriks. Hij fronsde wel
zijn hoofd toen hij las, dat uw man spoormensch was, zooals hij dat
noemde. Ook dat heb ik recht gepraat en hem gezegd van het verlof. Verder
dat hij een net en rustig iemand was die geen actief aandeel in de staking had.
Ja, je moet praten als brugman, maar het vond weerklank in het hart van
dien man en dat is gelukkig. Ik voor mij geloof zeker, dat uw man nog deze
maand en mogelijk nog eerder ontslagen zal worden. Nu moet U er nog niet
al te veel op rekenen, maar vertrouwt U ze er nu maar op dat hij spoedig
thuiskomt. Het eerste woord van onze jongens bij hun thuiskomst was:
mama nu moet U ook zien mijnheer Hendriks vrij te krijgen, want wij vinden
het zoo in zielig voor hem, dat hij op zijn leeftijd in het kamp zit.
Als het al te lang duurt dan ga ik weer naar dien Hauptmann
met een andere relatie heb ik afgesproken, dat als uw man wordt
ontslagen, zij tegen hem moet zeggen, dat hij eerst naar ons moet komen.
Wij bellen dan bij onzen dokter eerst onzen zoon in Utrecht op en die komt het U
dan gauw vertellen. Houdt goeden moed. Hij komt vrij.
Nieuwenhuyzen
Mevr. BrandenBurg
Hartelijke groeten ook van mijn man.
